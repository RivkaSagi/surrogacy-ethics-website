<style type="text/css">.c7{font-style:normal}.c2{font-style:normal}.c8{font-style:normal}.c0{font-weight:700}.c5{font-weight:400}h6{font-style:italic}</style><p class="c4"><span class="c5 c7">סעיפים עיקריים מתוך כללי האתיקה לפונדקאות בישראל</span></p><ul class="c10 lst-kix_8kbxbcuibq7q-0 start"><li class="c3 li-bullet-0"><span class="c1 summary-header">שותפות</span><span class="c0">: </span><span>פונדקאיות והורים יבחרו זה בזה באופן חופשי ונטול לחצים מצד נותני שירותים. בחירת אנשי המקצוע המעורבים בתהליך, כולל רופאים, בתי חולים ואחרים תהיה </span><span class="c0">בשותפות ובהסכמה</span><span>&nbsp;בין ההורים המיועדים והפונדקאית. </span><span class="c0 c2">פונדקאיות לא יחוייבו בתנאים כלשהם, לא בעל פה ולא בכתב, מול מלווה או סוכנות.</span></li><li class="c3 li-bullet-0"><span class="c1 summary-header">אוטונומיה</span><span class="c2 c5">: לפונדקאית שמורה הזכות על גופה ופרטיותה בכל שלב ללא תנאי לפי הוראות חוק זכויות החולה. הגם שנכון לשאוף לקבל החלטות במשותף, נשמרת לה הזכות הבלעדית לקבל החלטות הנוגעות לגופה, גם אם זו תיחשב הפרת הסכם מצידה של הפונדקאית, עליה היא תישא באחריות על פי המפורט בהסכם.</span></li><li class="c3 li-bullet-0"><span class="c1 summary-header">מחויבות</span><span>: אנשי המקצוע המעורבים מחוייבים להורים המיועדים ולפונדקאית במידה שווה, גם בשגרה וגם במקרים של אי הסכמות בין השותפים, </span><span class="c0">וללא תלות בגורם המשלם עבור השירות</span><span class="c2 c5">.</span></li><li class="c3 li-bullet-0"><span class="c1 summary-header">מניעת מסחור</span><span class="c0 c1">:</span><span>&nbsp;אנשי המקצוע מחוייבים </span><span class="c0">לשמור על סכום הפיצוי המקובל </span><span class="c2 c5">לפונדקאית, לא יציגו ויעשו שימוש ברכיב הפיצוי הסביר המקובל כתמריץ לכניסה להליך, ולא יציעו בעצמם הטבות כלכליות לפונדקאית לטובת גיוסה להליך. &nbsp;</span></li><li class="c3 li-bullet-0"><span class="c1 summary-header">פרטיות</span><span>: מלוות, סוכנויות וכל נותני השירות מחוייבים לסודיות מלאה. </span><span class="c0">לא יעבירו מידע אישי לגורם שלישי לרבות בין הפונדקאית להורים המיועדים - ללא הסכמה מראש</span><span class="c2 c5">. מידע אישי, מידע רפואי, אבחון פסיכולוגי וכד' שייך למטופל/ מאובחן ויועבר לידו ישירות ללא תלות בגורם המשלם, ולא יועבר לאחר בלא הסכמה מראש.</span></li><li class="c3 li-bullet-0"><span class="c1 summary-header">תיאום ציפיות</span><span>: אנשי המקצוע יעודדו תקשורת פתוחה וישירה בין השותפים להליך. מלוות וסוכנויות מחוייבים לוודא כי ההורים המיועדים והפונדקאית קיימו </span><span class="c0">שיחת תיאום ציפיות מקיפה ובלתי אמצעית, בטרם בחרו לשתף יחד פעולה</span><span class="c2 c5">, ובתוכם שיח על קבלת החלטות בנוגע לבדיקות, ובדבר החלטה על הפסקת הריון.</span></li><li class="c3 li-bullet-0"><span class="c1 summary-header">שקיפות במידע</span><span class="c2 c5">: חובה על הרופאים לספק הן להורים המיועדים והן לפונדקאית הסבר מפורט על כל בדיקה או פעולה רפואית במסגרת הליך הפונדקאות, השלכותיה וכל מידע משמעותי שצפוי להשפיע על סיכויי הצלחת ההליך.</span></li><li class="c3 li-bullet-0"><span class="c1 summary-header">כבוד</span><span>: רופאים, צוות רפואי וכל נותני השירותים יתנו הסבר הן להורים המיועדים והן לפונדקאית על כל מידע רלוונטי, בדיקה או פעולה במסגרת ההליך, </span><span class="c0">באופן ישיר ולא "מעל ראשם" של מי מהשותפים להליך</span><span class="c2 c5">, ויוודאו הסכמה הדדית בכל החלטה הנוגעת להליך. בהקשר זה יוזכר כי הפונדקאית היא "המטופלת" על פי חוק זכויות החולה. &nbsp;</span></li><li class="c3 li-bullet-0"><span class="c1 summary-header">גישור</span><span class="c2 c5">: בהקשרים של קונפליקטים בין ההורים המיועדים לפונדקאית הגורם המכריע יהיה המגשר הייעודי שהוסמך על ידי השותפים להליך מראש (רופא בורר/ מלווה/ נאמן הכספים) ותתאפשר בחירה של גורם מגשר נוסף במקרה של חוסר הסכמה.</span></li><li class="c3 li-bullet-0"><span class="c1 summary-header">סיכום</span><span>: חובה על מלוות וסוכנויות ליזום </span><span class="c0">מפגש סגירת מעגל אחרי הלידה</span><span>, עם הנולד/ת וילדי הפונדקאית בכפוף לרצון הפונדקאית.</span></li></ul><p class="c9"><span class="c2 c5"></span></p>